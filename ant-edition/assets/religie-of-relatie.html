<!DOCTYPE html>
<html>
<head>
<title>Religie of relatie</title>
<meta http-equiv="content-type" content="text/html; charset=UTF-8" />
<meta name="viewport" content="width=device-width, initial-scale=1.0" />
</head>
<body>
<h2>Religie of relatie</h2>
<p>
<a href="index.html">Index</a>
</p>
<p>
<span>Het volgende komt uit het boek "Zaaien op straat".</span>
</p>
<p />
<p>
<span>“Allemaal indoctrinatie, allemaal indoctrinatie, allemaal indoctrinatie, niets anders dan indoctrinatie.” Hij bleef het vele malen herhalen en liep hoofdschuddend weg. Dat wij dat toch anders zien, konden we helaas niet uitleggen. Hoe moeilijk is het vaak om in gesprek te komen met mensen die negatieve bagage met zich meedragen. </span>
</p>
<p />
<p>
<span>Veel mensen zijn afgeknapt op het instituut ’kerk’. Mensen die door teleurstellende ervaringen de kerk de rug hebben toegekeerd, willen weleens geïrriteerd reageren als wij een gesprek willen aangaan over het evangelie. We worden geassocieerd met een systeem van macht, indoctrinatie, manipulatie, misbruik en het winnen van zieltjes of ervan verdacht dat we er zelf beter van willen worden. Sommigen denken dat wij betaald worden door de kerk. Als men tijdens een gesprek ontdekt dat we allemaal vrijwilligers zijn, dat niemand binnen de organisatie een salaris ontvangt, dan wijzigt die houding vaak. </span>
</p>
<p />
<p>
<span>Helaas heeft de kerk onder invloed van onware leerstellingen of door het niet om kunnen gaan met macht vele fouten gemaakt. Die fouten zijn niet goed te praten. Maar ging de kerk ook altijd te werk, zoals Jezus dat wilde? Moeten we ons verontschuldigen voor wat Jezus deed en zei? Nee, dat hoeft nooit. </span>
</p>
<p />
<p>
<span>Heel vaak moeten we het verschil uitleggen tussen religie en relatie. Bij het eerste gaat het om een godsdienstig systeem, een geloofsdoctrine, de invloed van de macht van het systeem, gebouwen, geld en traditie. Het is vaak beknellend en drukt als een zware last. Het gaat om het voldoen aan verplichtingen, het houden van wetten, het voldoen aan verwachtingen. Het is alsof je een knecht bent die voor een baas werkt, het gaat om plichten en rechten. </span>
</p>
<p />
<p>
<span>Hoe anders is het voor iemand die voor zijn vader werkt. Hij doet het met zijn hart. Hij is mede-erfgenaam. Hij werkt met zijn hart, hij let niet zozeer op de uren, ook buiten werktijd om wil hij zich wel inspannen. Hij denkt mee, zoals de vader meedenkt en is bereid offers te brengen. Hij doet dit uit liefde voor het bedrijf, voor zijn vader; hij is er deel van en ooit zal hij het bedrijf erven. Met respect behandelt hij vaders spullen en hij gaat ook verstandig om met diens personeel. Hij werkt vanuit een liefdesrelatie en uit respect. Anders dan de knecht werkt hij vanuit een relatie en heeft natuurlijk een totaal andere motivatie. Iemand die gelooft dat God de Schepper is van de hemel en de aarde, iemand die weet dat hij een zondaar is, maar door het bloed van Jezus Christus is gered, die werkt uit dankbaarheid. Zijn zaligheid kan hij niet verdienen, die wordt hem gegeven. Hij werkt en dient, omdat hij anderen ook diezelfde kennis en redding gunt. Hij wil zijn naaste én zijn hemelse Vader eren. Een totaal ander uitgangspunt.</span>
</p>
<p>
<a href="index.html">Index</a>
</p>
</body>
</html>
