<!DOCTYPE html>
<html>
<head>
<title>Schaam je niet voor Jezus</title>
<meta http-equiv="content-type" content="text/html; charset=UTF-8" />
<meta name="viewport" content="width=device-width, initial-scale=1.0" />
</head>
<body>
<h2>Schaam je niet voor Jezus</h2>
<p>
<a href="index.html">Index</a>
</p>
<p>
<span>Jaren geleden was ik op een zendingsconferentie. Het was in Zuid-Amerika waar ik zelf ook als zendeling werkte. Loren Cunningham, de stichter van "Jeugd met een opdracht", sprak op deze conferentie. Hij toonde ons een aantal zeer interessante beelden. Het waren statistieken, grafieken, en tabellen. Die lieten onder andere het volgende zien: de mate van sterfte onder zuigelingen in een land, het aantal doctoren op honderdduizend inwoners, het aantal tandartsen, de mate van alfaberisering, verbeterde landbouwtechnieken, beschikbaar drinkwater, huisvesting, en nog veel meer. Hij toonde ook grafieken die lieten zien waar het evangelie van Jezus toegang had gekregen. Het bijzondere was dat je die grafieken bijna op elkaar kon leggen. De toegang die het evangelie van Jezus had gekregen tot een land ging samen met verbeteringen op het gebied van voeding, medische zorg, onderwijs, landbouwmethodes, enzovoorts. Hij toonde helder en duidelijk het verband aan. Overal waar het goede nieuws van Jezus gehoord en gehoorzaamd werd, volgde een spoor van zegeningen: verbeteringen en zegeningen op alle genoemde terreinen.</span>
</p>
<p />
<p>
<span>Geen wonder ook. Jezus zelf ging op deze wereld rond, en hij deed alleen maar goed voor de mensen, en vertelde hen het goede nieuws. Dus als de volgelingen van Jezus hetzelfde doen en gehoorzaam zijn aan God, dan volgen dezelfde dingen.</span>
</p>
<p />
<p>
<span>Als zendeling heb ik dit ook met eigen ogen mee kunnen maken: ons werk onder straatkinderen en in sloppenwijken en met bedelaars onder viaducten was geïnspireerd door en gebaseerd op de boodschap van Jezus in de bijbel. Ik heb politiemannen die tot geloof waren gekomen, en criminelen die tot geloof waren gekomen, samen zien werken. Tevoren was dat als water en vuur. Ik heb mensen die tevoren egoïsten waren, nadat ze tot geloof kwamen, zien dienen, gierigaards begonnen uit te delen, haters leerden liefde te geven. Verslaafden die in Jezus gingen geloven die stopten ermee om hun vrouw af te tuigen. In plaats daarvan namen ze hun verantwoordelijkheid en begonnen voor hun gezin te zorgen.</span>
</p>
<p />
<p>
<span>Dit is iets wat over heel de wereld heen gaande is. Overal waar mensen Jezus leren kennen en gehoorzamen, daar komen veranderingen ten goede.</span>
</p>
<p />
<p>
<span>Gelovigen in Jezus zijn zeker niet de enigen die zich inzetten voor hun medemens. Gelukkig niet. Toch geloof ik dat zij hierin wel vaak vooraan staan. Als het gaat om de afschaffing van slavernij, afschaffing van kinderarbeid, emancipatie van de vrouw, de strijd tegen prostitutie en vrouwenhandel, het bevorderen van de moderne wetenschap, dan zie je telkens namen van gelovigen in Jezus opduiken.</span>
</p>
<p />
<p>
<span>Gelovigen hebben veel redenen om trots te zijn op de prachtige boodschap van het goede nieuws van Jezus. Waarom schamen sommige gelovigen zich ervoor om over Jezus te vertellen? Onze hemelse Vader is een zeer machtige schepper. De complexiteit van de natuur en van het leven zijn ongeëvenaard. God gaf zijn Zoon Jezus die in onze plaats stierf. Voor al deze dingen hoef je je toch niet te schamen?</span>
</p>
<p />
<p>
<span>De hierboven genoemde zegeningen zijn maar een fractie van de werkelijkheid. Want eens komt de tijd dat Jezus alles nieuw zal maken: weg met alle pijn, het verdriet, ziekten en oorlogen. </span>
</p>
<p />
<p>
<span>Paulus schreef al heel lang geleden: "Want ik schaam mij voor het evangelie niet, want het is een kracht van God tot behoud voor iedereen die gelooft". Romeinen 1 vers 16.</span>
</p>
<p />
<p>
<span>Waarom zouden wij ons schamen voor dit mooie evangelie? Geen enkele reden om dit te doen.</span>
</p>
<p />
<p>
<span>Als een autoliefhebber een hele mooie nieuwe auto heeft gekocht, dan schaamt hij er zich niet voor. Nee, hij laat die auto graag aan zijn vrienden zijn, en hij is er trots op. Het goede nieuws van Jezus gaat zo zeer ver een auto te boven. Daar zullen we ons zeker niet voor schamen!</span>
</p>
<p />
<p>
<span>Delen van het bovenstaande komen uit het boek "Zaaien op straat".</span>
</p>
<p>
<a href="index.html">Index</a>
</p>
</body>
</html>
