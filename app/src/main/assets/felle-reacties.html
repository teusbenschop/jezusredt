<!DOCTYPE html>
<html>
<head>
<title>Felle reacties</title>
<meta http-equiv="content-type" content="text/html; charset=UTF-8" />
<meta name="viewport" content="width=device-width, initial-scale=1.0" />
</head>
<body>
<h2>Felle reacties</h2>
<p>
<a href="index.html">Index</a>
</p>
<p>
<span>Hoe ga je om met mensen die een felle reactie geven?</span>
</p>
<p />
<p>
<span>Daar is veel invoelingsvermogen voor nodig.</span>
</p>
<p />
<p>
<span>Hieronder een waar gebeurd verhaal als illustratie van een mogelijke manier van omgaan met een felle reactie.</span>
</p>
<p />
<p>
<span>We stonden op een plein in een winkelcentrum. Winkelende mensen liepen voorbij. Velen keken naar de tekst op de evangelisatiebus: “Komt allen tot mij en Ik zal u rust geven” en aan de andere kant: “Jezus zegt: bekeert U”. Iets wat ik erg waarderen kan, is duidelijkheid. We draaien er niet omheen, de boodschap is duidelijk. Dit maakt dat sommigen met een boog om de bus heen lopen, terwijl anderen juist met vragen komen. In de verte kwam een man aanlopen; toen hij de tekst op de bus las, versnelde hij zijn pas. Toen ik hem benaderde met een foldertje, reageerde hij met: “Rot op met die Jezus-bullshit.” De man was duidelijk boos, op het agressieve af, en liep door. Niet lang hierna kwam hij terug, klaarblijkelijk had hij een zaak afgehandeld en liep nu dezelfde weg terug. Onze rode bus, maar vooral de tekst erop, werkte als een rode lap op een stier. Hij was duidelijk boos, verwond of teleurgesteld. Ik bad in de hoop dat hij nu wel even wilde praten. En inderdaad stopte hij en stak een relaas af over zijn ex-schoonvader die met zijn schijnheilige kop elke zondag voorin de kerk zat. Zolang er zulke mensen bestaan, wilde hij niets met het geloof te maken hebben. Hij was nogal heftig en het duurde enige tijd voordat ik ook iets in kon brengen. Ik merkte op: “Je bent duidelijk teleurgesteld in je ex-schoonvader, maar waarom ben je boos op Jezus? Niemand was beter dan Hij, niemand heeft Hem ooit overtroffen. Weet je één, slechts één verkeerd ding over Jezus, één zonde, foutje of gebrek?” Hij liet me nauwelijks uitspreken en kwam met nog een voorbeeld van iemand die ook niet deugde en minstens zo schijnheilig was. Ik zei: “Beste vriend, ik vroeg je iets over Jezus, niet over mensen die je teleurstellen.” Mijn gesprekspartner luisterde niet goed en kwam met een derde negatief voorbeeld. Nu onderbrak ik hem: “Vriend, voor de derde keer beantwoord je mijn vraag niet, ik zal iets duidelijker zijn: weet je één enkel ding over Jezus waarom je boos op Hem zou kunnen zijn? Nu stokte de spraakwaterval, zijn toon en houding veranderden, hij moest zelfs even lachen. Hij vertelde van zijn pijn, teleurstellingen met de kerk, en verdriet, ik heb lang geluisterd. Er ontstond een gesprek met wederzijds respect en begrip. Op het laatst zei hij: "Ik moet helaas verder gaan, ik had nog wel langer met je willen praten".</span>
</p>
<p />
<p>
<span>Een gesprek met zo'n heftige man heeft vaak meer waarde dan met onverschillige mensen. De besproken zaken houden hem bezig. God houdt hem bezig, en wij geloven dat wie zoekt zal vinden.</span>
</p>
<p />
<p>
<span>Met aanpassingen overgenomen uit "Zaaien op straat" door Jan van de Beek.</span>
</p>
<p>
<a href="index.html">Index</a>
</p>
</body>
</html>
