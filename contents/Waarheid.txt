Iemand kan zeggen: Ik begrijp dat je de waarheid over Jezus, zoals je die ziet, wil verspreiden, maar ik heb mijn eigen waarheid, en die is anders.

Veel mensen geloven niet in een absolute waarheid.

Maar kunnen er meerdere waarheden naast elkaar bestaan? Kan het zijn dat twee plus twee vier is, en tegelijk ook vijf is?

Mensen willen nog wel erkennen dat bovenstaande waarheid van twee plus twee een absolute waarheid is. Maar als Jezus zegt "Ik ben de weg, de waarheid, en het leven" (Johannes 14:6), dan wil men dit niet.

Iemand kan met grote stelligheid beweren: Er is geen absolute waarheid. Dit is een absolute waarheid voor hen. Maar op grond van bovenstaande stelling kan je nooit zeker weten dat er geen absolute waarheid is.

Iemand kan zeggen: Jullie hebben de waarheid zeker in pacht. Een mogelijk antwoord zou kunnen zijn: "Nee, we hebben de waarheid niet in pacht. We hebben alleen deze waarheid van Jezus geloofd en zijn hier zo blij mee dat we die graag willen delen."

Hier volgen ter illustratie nog wat fragmenten van gebeurtenissen met opmerkingen.

Haar ogen gaan snel over foldertje dat we aan haar gaven. Ze weet het al. Het foldertje krijgen we terug. Ze wil het beslist niet houden. Bij het teruggeven werpt ze ons nog toe: "Jij hebt jouw waarheid, ik heb de mijne". In het voorbijgaan deelt ze nog iets met haar partner. Waarschijnlijk om haar gelijk te halen. Samen verdwijnen ze in de menigte. Daar gaat ze met haar ’waarheid’ en wij blijven staan met die van ons.

Het genoemde gesprek, in allerlei vormen, komt erg vaak voor. De mensen geloven niet meer in ’de waarheid’ of in een absolute waarheid. En men ergert zich aan degene die wel staat voor een absolute waarheid. Voor mensen die wel de tijd nemen, kun je hier een interessant gesprek over hebben. Wij leven in de tijd van het relativisme, met als gevolg het moreel relativisme. Wat vroeger vanzelfsprekend was en vaststond, wordt tegenwoordig gewantrouwd en verworpen. Nu worden er ook vragen gesteld bij allerlei morele dilemma’s. Als er geen God is, dan moet eigenlijk alles kunnen.

Soms, als we de kans krijgen, vragen we: “Vertel me dan eens over uw waarheid.” Een enkele die hier wel over praten wil, herhaalt de woorden van Pilatus: “Wat is waarheid?” De waarheid, kun je die kennen? Kun je hem vinden? Kunnen er meerdere waarheden naast elkaar bestaan? Zou elk individu en elke godsdienst zijn eigen eindtijdscenario kunnen beleven? Dat lijkt me lastig. Evenmin geloven wij dat een trein op hetzelfde moment meerdere richtingen kan hebben. We zijn ook met onze aardbol naar iets op weg, en negeren, ontkennen, fantaseren of anders wensen verandert niets aan de richting.

Dat twee en twee vier is, dat is een absolute waarheid. Dat willen de meeste mensen wel aanvaarden. Maar dat er een gezaghebbende Schepper is, die Zijn Zoon zond en de woorden sprak: “Ik ben de Weg, de Waarheid en het Leven, niemand komt tot de Vader dan door Mij”, die woorden storen de meeste mensen.

We hebben mensen met enorme stelligheid horen beweren dat er geen absolute waarheid bestaat. Punt. Basta. Deze bewering klinkt absoluut. Als je hen duidelijk maakt dat je op grond van hun eigen stelling dit nooit zeker kunt weten, raken ze weleens geïrriteerd. 

In de Bijbel wordt de satan ’de vader van de leugen’ genoemd. Hij is erbij gebaat dat mensen de Waarheid niet leren kennen en liefhebben. Het lijkt tegenwoordig wijs als je vooral niets zeker weet, als je je leven lang zoekende bent, zonder te vinden. De waarheid en wijsheid zoeken, dat is oké, maar vind hem vooral niet, dan ga je te ver. Wat zit hier achter? Waarom wil onze maatschappij niets van een absolute waarheid weten? Wil men onwetend blijven om zo zijn verantwoordelijkheid te ontlopen?

Pilatus keek Jezus recht aan, Jezus, de verpersoonlijking van de Waarheid. Pilatus had gehoord van de wonderen die Jezus verrichtte en zelfs zijn vrouw waarschuwde hem om zich niet in te laten met een onschuldige man. Pilatus toonde zich een lafaard. Hij waste zogenaamd zijn handen in onschuld en gaf hiermee Jezus over aan de folteraars. 

“Hebben jullie de waarheid in pacht?” wordt ons wel eens gevraagd. Nee, wij hebben de waarheid niet in pacht, wij hebben hem ook niet uitgevonden. Wij hebben hier kennis van gekregen en zijn heel enthousiast. We leven gelukkig in een vrij land waar je dit mag delen en dat is wat we doen. Wilt u het niet aannemen, dan dringen we niets op. Gelukkig hebben we hier met veel mensen interessante gesprekken over gehad.

Met kleine aanpassingen overgenomen uit het boek "Zaaien op straat" geschreven door Jan van de Beek.
