Het is eigenlijk niet mogelijk om het geloof in Jezus te vergelijken met een ander geloof.

Want er zit zo'n groot verschil tussen het geloof in Jezus en alle andere geloven.

Er is verschil tussen religie, en relatie.

Het gaat om de relatie die Jezus tot stand brengt. Een relatie met God door Jezus.

Bij alle andere geloven gaat het om dezelfde kernzaken maar in verschillende vorm. Het is altijd de mens die God gaat zoeken, zich schuldig voelt, en dit in orde probeert te maken op allerlei manieren.

Bij het geloof in Jezus is te zien dat God het initiatief neemt. Hij stuurde Jezus, Gods zoon, naar de mensheid, met als doel de verbroken relatie tussen God en mens weer te herstellen, door het offer dat Jezus gedaan heeft.

Hier volgt nog een stukje ter illustratie van het bovenstaande. Het is overgenomen uit het boek "Zaaien op straat" door Jan van de Beek, met kleine aanpassingen.

“Meneer, er zijn zoveel godsdiensten, je hebt het jodendom, de islam, het boeddhisme, het hindoeïsme, het confucianisme, in Nederland heb je een veelheid aan soorten geloofsgemeenschappen. Hoe kun je nu toch ooit weten of je bij het ware geloof zit? En als u als moslim geboren was, zou u dan niet pleiten voor de islam? Begrijpt u niet dat uw achtergrond medebepalend is voor wat u gelooft? Het is puur een zaak van opvoeding en indoctrinatie.” Hij gaat nog een poos door en ik kan er niets tussen krijgen. Ik probeer het ook niet eens. 

De persoon voor mij neemt geen blad voor de mond, zonder dat ik een woord gesproken heb, word ik al veroordeeld tot iemand die niet nadenkt en het product is van zijn opvoeding en omgeving. Als hij even stopt, probeer ik een vraag: “Zie ik eruit als iemand die niet nadenkt? Denkt u dat ik altijd in Jezus heb geloofd? En dat geloven in Jezus de gemakkelijkste weg is? En dat op straat hierover praten zonder motivatie is?” 

Mijn gesprekspartner is nu op zijn hoede, voorzichtig tast hij af: “Vertel me dan eens waarom jouw geloof de enige juiste zou zijn en waarom er zoveel verwarring is in de wereld.” 

Ik bied hem eerst maar eens een kop koffie aan. Zijn houding wordt al heel anders. Hij is nu minder veroordelend en wil ook wel luisteren naar wat ik te vertellen heb. 

Om te beginnen leg ik hem het verschil uit tussen religie en relatie. Als je het geloof in Jezus toch een godsdienst wilt noemen, dan zijn er eigenlijk maar twee godsdiensten. Nu fronst hij zijn wenkbrauwen. “Twee godsdiensten? Ik denk dat er tientallen of wel honderden zijn.” Ik leg hem uit dat alle godsdiensten in grote lijnen dezelfde kenmerken bezitten. Het is de mens die God zoekt, zich schuldig voelt en dit in orde probeert te maken door offers te brengen. Die offers kunnen in allerlei vormen betaald worden: kerkbezoek, een reis naar Mekka, goede werken, je terugtrekken in een klooster, yoga, mediteren, ga zo maar door. Het is de mens die het zelf wil regelen, die indruk op God wil maken en zich uiteindelijk op de troon van God plaatst. Hij rekent op een terugbetaling van zijn inspanningen, hij rekent op voorspoed en vruchtbaarheid. Maar bij alles faalt hij. Niets kan op deze manier de kloof tussen God en de mens overbruggen. 

Hoe totaal anders is dit bij het geloof in Jezus: bij het evangelie van het kruis zien we dat God het initiatief nam. Hij stuurde Zijn Zoon naar een verloren mensheid. Uit liefde daalde Hij af naar de aarde. Hij nam de straf op zich die wij verdienden door onze zonden en rebellie. Vrijwillig liet Hij zich aan het kruis nagelen. Zijn boodschap is die van genade: ontvang gratis vergeving van zonden, door Mijn vergoten bloed mag je terugkeren tot God de Vader. Ons dienen is gebaseerd op een relatie en op dankbaarheid. 

Dit moet even worden verwerkt. Het wordt stil in de evangelisatiebus. Uiteindelijk zegt hij: “Je hebt een punt.”
